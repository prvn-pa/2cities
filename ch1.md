## முதல் புத்தகம்: மீண்டும் வாழ்வுக்கு

### அத்தியாயம் 1: காலம்

அதுவே ஆகச்சிறந்த காலம், அதுவே மிக மோசமான காலமும் கூட. அது ஞானத்தின் யுகம், அதுவே மடமையின் யுகமும் கூட. அது நம்பிக்கையின் காலம், அதுவே ஐயத்தின் காலமும் கூட. அது பேரொளியின் பருவம், அதுவே இருளின் பருவம். அது நம்பிக்கையின் வசந்தம், அதுவே அவநம்பிக்கையின் கடுங்குளிர். எம் முன்னே அனைத்தும் இருந்தன, எம் முன்னே ஏதுமற்றும் இருந்தது. நாங்கள் அனைவரும் நேராக விண்ணுலகிற்குச் சென்று கொண்டிருந்தோம், நாங்கள் அனைவரும் அதற்கு நேர் எதிர்த்திசையிலும் சென்று கொண்டிருந்தோம். சுருக்கமாகச் சொன்னால், அந்தக்காலம்  இன்றைய காலத்தைப் போன்றே இருந்தது; அதன் பேரிரைச்சல் கொண்ட அதிகாரக் குரல்கள், அக்காலத்தை அது ஆகச்சிறந்தது அல்லது மிக மோசமானது என ஏதோ ஒரு உச்ச நிலையில் மட்டுமே மதிப்பிடப்பட வேண்டும் வலியுறுத்தின.

இங்கிலாந்தின் அரியணையில் ஒரு பெருந்தாடை கொண்ட மன்னனும், லட்சணமற்ற முகங்கொண்டதொரு அரசியும் இருந்தார்கள்; அதே நேரம் பிரான்சின் அரியணையில் ஒரு பெருந்தாடை கொண்ட மன்னனும், எழில் முகங்கொண்டதொரு அரசியும் இருந்தார்கள். இரண்டு நாடுகளிலும், நாட்டின் செல்வத்தைக் கட்டுப்படுத்திக் கொண்டிருந்த பிரபுக்கள், தற்போதைய சமூகக் கட்டமைப்பு என்றென்றைக்குமாக நிலைபெற்றுவிட்டது என்பதில் அசைக்க முடியாத நம்பிக்கை கொண்டிருந்தனர்.

அது கர்த்தரின் ஆண்டாகிய ஆயிரத்து எழுநூற்று எழுபத்தைந்தாம் வருடம். இன்றைய காலத்தைப் போலவே, அன்றைய வளமான காலத்திலும் இங்கிலாந்திற்கு ஆன்மீக வெளிப்பாடுகள் அருளப்பட்டிருந்தன. அதை மக்களுக்கு அள்ளி வழங்க கடவுளால் அனுப்ப பட்டவரான திருமதி சவுத்காட் தனது இருபத்தைந்தாவது பிறந்தநாளை அப்போதுதான் கொண்டாடியிருந்தார்; லண்டனும் வெஸ்ட்மின்ஸ்டரும் நிலத்தால் விழுங்கப்படப் போகின்றன என்று தீர்க்கதரிசனம் கண்ட லைஃப் கார்ட்ஸ் பிரிவின் கீழ்மட்ட வீரர் ஒருவர், அம்மையாரின் வருகையை பற்றியும் முன்னறிவிப்பு செய்திருந்தது குறிப்பிடத்தக்கது. இங்கிலாந்தையே உழுக்கிய காக்-லேன் வீதி பேயின் குரல் ஓய்ந்து அப்போது பன்னிரண்டு ஆண்டுகளே ஆகியிருந்தன. அதற்கு பதிலாக சென்ற வருடத்தில் இருந்து புதிதாக ஆவிகள் அந்த இடத்திற்கு வந்திருக்கின்றன. இக்குரல்களில் மூழ்கியிருந்த மக்களின் கவனத்தில் அதீத வரி விதிப்பு மற்றும் இன்ன பிற கோரிக்கைகளோடு அமெரிக்க காங்கிரஸில் நிறைவேற்ற பட்ட உப்புசப்பில்லாத தீர்மானங்கள் ஏறவில்லை. ஆனால், காக்-லேன் பேயின் வாரிசுகளிடம் இருந்த வந்த செய்தியை விட வரலாற்றில் இவையே அதிக முக்கியத்துவம் வாய்ந்தவை என்பது காலப்போக்கில் நிரூபணமானது.

தன் சகோதரியான இங்கிலாந்தைப் போல ஆன்மீக விஷயங்களில் அத்தனை ஆசிபெற்றிருக்கவில்லை பிரான்ஸ். காகிதப் பணத்தை அச்சடிப்பதும், அதை வாரி இறைப்பதுமாக ஒரு சரிவை நோக்கி மிக லாவகமாக உருண்டோடிக்கொண்டிருந்தது அது. தன் கிறிஸ்துவ மேய்ப்பர்களின் வழிகாட்டுதலில், சில மானுட சாதனைகளையும் அது செய்து மகிழ்ந்தது: ஐம்பது அறுபது அடி தூரத்தில் மழையில் நனைந்து சென்ற அழுக்கு படிந்த துறவிகளின் ஊர்வலத்தைக் கண்டு மண்டியிடவில்லை என்பதற்காக, ஒரு இளைஞனின் கைகளை வெட்டி, நாவைப் பிடுங்கி, அவனை உயிரோடு எரித்துக் கொல்வதே அந்தச் சாதனை. அந்தத் துரதிர்ஷ்டசாலி கொல்லப்பட்ட அதே வேளையில், பிரான்ஸ் மற்றும் நார்வேயின் காடுகளில் சில மரங்கள் 'விதி' என்னும் தச்சனால் ஏற்கனவே அடையாளமிடப்பட்டிருக்கக் கூடும்; அவை வெட்டப்பட்டு, அறுக்கப்பட்டு, ஒரு கோணிப்பையையும் கத்தியையும் கொண்ட வரலாற்றின் அந்தப் பயங்கரமான கில்லட்டின்களாக மாறப்போகின்றன. அதேபோல், பாரிஸை ஒட்டியுள்ள விவசாய நிலங்களின் அழுக்கு படிந்த கொட்டகைகளில், பன்றிகள் மோப்பம் பிடிக்க, கோழிகள் அடைந்துகிடக்க, சேறு படிந்த சில கரடுமுரடான வண்டிகள் அன்று ஒதுங்கி நின்றிருக்கக் கூடும்; 'மரண'மாகிய அந்த விவசாயி, அவற்றை புரட்சியின் பிண வண்டிகளாக ஏற்கனவே ஒதுக்கி வைத்திருப்பான். ஆனால் அந்தத் தச்சனும் விவசாயியும் ஓயாது உழைத்தாலும், சத்தமில்லாமலேயே செயல்பட்டார்கள். அவர்களின் மெதுவான நடையரவம் யாருக்கும் கேட்கவில்லை; சொல்லப்போனால், அவர்கள் விழித்திருக்கிறார்கள் என்று சந்தேகிப்பதே நாத்திகமாகவும் துரோகமாகவும் கருதப்பட்டது.

இங்கிலாந்திலோ, மக்கள் கொண்ட தேசியப் பெருமிதத்திற்கு மாறாக பாதுகாப்போ அல்லது சமூக ஒழுங்கோ அங்கே துளியும் நிலவவில்லை. ஆயுதம் ஏந்திய கும்பல்களின் துணிகரமான கொள்ளைகளும், வழிப்பறிகளும் ஒவ்வொரு இரவும் தலைநகரின் மையப்பகுதியிலேயே அரங்கேறின. வெளியூர்களுக்குச் செல்லும் குடும்பங்கள், தங்கள் வீட்டுத் தளவாடப் பொருட்களைப் பாதுகாப்பிற்காகக் கிடங்குகளில் ஒப்படைத்துவிட்டுச் செல்லுமாறு பகிரங்கமாக எச்சரிக்கப்பட்டனர். பகலில் நகரத்து வியாபாரியாக இருப்பவன், இரவில் வழிப்பறித் திருடனாக மாறினான்; 'கேப்டன்' வேடத்தில் தான் வழிமறித்த சக வியாபாரியால் அடையாளம் காணப்பட்டதும், சிறிதும் தயக்கமின்றி அவன் தலையில் சுட்டுவிட்டுத் தப்பியோடினான். அஞ்சல் வண்டி ஒன்று ஏழு கொள்ளையர்களால் மறிக்கப்பட்டது; அதன் பாதுகாவலன் மூன்று பேரைக் கொன்றான், ஆனால் போதிய வெடிமருந்து இல்லாததால் எஞ்சிய நால்வரால் அவன் கொல்லப்பட்டான்; அதன் பிறகு எவ்வித இடையூறுமின்றி அஞ்சல் வண்டி கொள்ளையடிக்கப்பட்டது. மாண்புமிகு லண்டனின் மேயரே, டர்ன்ஹாம் கிரீன் பகுதியில் ஒரு வழிப்பறித் திருடனால் மறிக்கப்பட்டு, தனது பரிவாரங்கள் பார்த்திருக்கவே சூறையாடப்பட்டார். சிறைச்சாலைகளில் கைதிகள் சிறைக்காவலர்களுடன் போர் புரிந்தார்கள்; சட்டத்தின் மாண்போ அவர்கள் மீது துப்பாக்கி ரவைகளைச் சொரிந்து அடக்கியது. அரண்மனைச் சபைகளிலேயே பிரபுக்களின் கழுத்திலிருந்த வைர சிலுவைகள் திருடர்களால் வெட்டி எடுக்கப்பட்டன. சட்டவிரோதப் பொருட்களைத் தேடிசெயிண்ட் ஜைல்ஸ் பகுதிக்குச் சென்ற படைவீரர்கள் மீது அங்கிருந்த மக்கள் கூட்டம் துப்பாக்கிச் சூடு நடத்தியது, பதிலுக்கு வீரர்களும் சுட்டனர்; ஆனால் அங்கிருந்த எவருக்கும் இவை எதுவுமே அசாதாரணமான நிகழ்வுகளாகக் தெரியவில்லை. இவை அனைத்திற்கும் நடுவே, தூக்கிலிடுபவன் எந்நேரமும் வேலையில் மூழ்கியிருந்தான்; ஆனால் அவனது உழைப்பு எந்தப் பயனும் தராததோடு கேடாகவும் அமைந்தது. ஒருபுறம் வரிசையாகக் குற்றவாளிகளைத் தூக்கில் ஏற்றினான்; செவ்வாய்க்கிழமை பிடிபட்ட திருடனைச் சனிக்கிழமைக்குள் தொங்கவிட்டான். நியூகேட்டில் டஜன் கணக்கானோரின் கைகளில் சூடிட்டான்; வெஸ்ட்மின்ஸ்டர் மண்டப வாயிலில் துண்டுப் பிரசுரங்களை எரித்தான். இன்று ஒரு கொடூரமான கொலையாளியின் உயிரைப் பறிப்பவன், நாளை ஒரு விவசாயச் சிறுவனிடம் ஆறு பென்ஸ் திருடிய எளிய திருடனையும் அதே தூக்குக்கயிற்றில் ஏற்றுவான்.

இவை அனைத்தும், இன்னும் இது போன்ற ஆயிரம் விஷயங்களும் அந்தப் பழைய ஆயிரத்து எழுநூற்று எழுபத்தைந்தாம் ஆண்டில் நிகழ்ந்தேறின. 'தச்சனும்' 'விவசாயியும்' எவராலும் கவனிக்கப்படாமல் தங்கள் பணியைச் செய்துகொண்டிருக்க, அந்தப் பெருந்தாடைகள் கொண்ட இருவரும், அந்த எழிலார்ந்த மற்றும் எழிலற்ற முகங்களைக் கொண்ட மற்ற இருவரும், ஆரவாரங்களுடன் தங்கள் 'தெய்வீக அதிகாரத்தை' ஓங்கிய கரங்களுடன் செலுத்திக் கொண்டிருந்தனர். இவ்வாறாக, அந்த ஆயிரத்து எழுநூற்று எழுபத்தைந்தாம் ஆண்டு, அந்த மேன்மைகளையும், இந்தப் பதிவில் வரும் எளிய மனிதர்கள் உள்ளிட்ட கோடிக்கணக்கான சிறு உயிர்களையும் அவர்களுக்கு முன்னால் விரிந்து கிடந்த பாதைகளில் அழைத்துச் சென்றது.

